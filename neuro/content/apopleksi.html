---
layout: neuro
---
<h1> Hvad er en apopleksi? </h1>
<p>
En apopleksi defineres som ”pludseligt opståede fokalneurologiske symptomer af formodet vaskulær genese med en varighed på over 24 timer”(Dansk selskab for apopleksi 2013). Det vil sige, at symptomerne er knyttet til et bestemt område i hjernen (fokus) og er forårsaget af en pludseligt opstået forstyrrelse i hjernens blodforsyning; enten på grund af tilstopning af det blodkar, der forsyner det område af hjernen, så der opstår iskæmi eller bristning af et blodkar i hjernen (hæmorrhagi).</p>
<p>Iskæmiske apopleksier udgør omkring 90 %. Det kan enten skyldes en blodprop, der opstår inde i en af hjernens arterier (en trombe), eller en emboli, der dannes et andet sted i kroppen og føres til hjernen med blodet. Dertil findes der en række sjældne tilstande som kan forårsage iskæmi i hjernen. </p>
<p>Blødninger opstår ved, at der kommer et hul på et blodkar, så der løber blod ud i hjernevævet. Vævet kan ikke tåle direkte kontakt med blod og cellerne dør derfor øjeblikkeligt.</p>
<p>TCI (transitorisk cerebral iskæmi) betyder forbigående iltmangel i hjernen. Symptomerne er de samme som ved apopleksi, men de forsvinder igen indenfor 24 timer[2].</p>
</p>
<img src="/neuro/images/apotyper.png" style="align: center;">

<h2>Ætiologi</h2>
<p>
<b>Intracerebral blødninger (ICH)</b>, ofte pga. kronisk forhøjet blodtryk, der har været ubehandlet eller dårligt reguleret, men kan også skyldes andre årsager, som blod-fortyndende medicin, cancer, leversygdomme eller blodsygdomme.
<br><br></p>
<p>Iskæmiske apopleksier kan inddeles i fem kategorier[2,5]:<br>
<b>Småkarsapopleksi (lakunære infarkter</b>; 25 %), hos patienter med kronisk forhøjet blodtryk kommer der små skader på arterierne, der får karvæggen til at hæve op. I de små kar kan hævelse få karet til at lukke helt af så blodstrømmen stopper. Dette giver nogle karakteristiske tynde langstrakte infarkter (lakunære infarkter) dybt i hjernen<br>
 
<b>Aterosclerotisk/storkarsinfarkt</b> (20 %), som forårsager tilstopning af arterier inde i hjernen eller forkalkninger i større arterier uden for hjernen. <br>
<b>Kardielle embolier</b> (20 %), blodpropper kan dannes andre steder i kroppen og føres til hjernen via blodstrømmen. Emboliske blodpropper kan stamme fra pulsårene i hals eller nakke, eller fra hjertet, hvor atrieflimmer eller skader på hjertevæggen, kan få blodet til at størkne og danne blodpropper. <br>
<b>Kryptogene</b> (30 %), hos disse patienter findes ingen umiddelbar årsag til apopleksien. <br>
 
<b>Andre årsager</b> (5 %), herunder medfødte karsygdomme (f.eks. CADASIL), inflammation af karvæggen, som kan komme af infektioner eller autoimmune sygdomme, kardissektioner, hypoperfusion (vandskelsinfarkt), polycytæmi eller ændrede koagulationsforhold. 
</p>
<h2>Patofysiologi</h2>
<h3>Intracerebral blødning</h3>
<p>En blødning i hjernen opstår ved, at der opstår et hul på en arterie, ofte dybt i hjernen. Herfra løber der blod ud i hjernevævet og danner et hæmatom. Selve blødningen vare ofte kun få sekunder, hvorefter blødningen standses af trykket fra det omkringliggende væv; men i mange tilfælde kan der opstå flere blødninger fra samme område. </p>
<p>    Hæmatomet forhindrer ilt og næringsstoffer i, at komme fra blodbanen og ud til cellerne og cellerne i hæmatomet dør derfor indenfor få minutter. I de efterfølgende timer vil plasmaproteiner fra hæmatomet sive ud i det omkringliggende væv. Plasmaproteinerne trækker væske ud i vævet og der opstår ødem rundt om hæmatomet[5]. </p>
 
<h3>Iskæmisk apopleksi</h3>
<p>Iskæmi betyder mangel på blod; det vil sige, at et område i hjernen ikke får tilstrækkeligt blod til at opretholde sin funktion. Hjernens celler får næsten eksklusivt deres energi fra omsætningen af glukose, hvilket kræver kontant tilførsel af ilt. De fleste processer i en celle kræver energi og hvis der ikke tilføres tilstrækkeligt ilt, vil disse processer gå i stå. </p>
<p>    De fleste områder i hjernen får blodforsyning fra flere blodkar og ikke kun fra et enkelt; og derfor er det ikke altid, at blodforsyningen forvinder helt. De patologiske forandringer, der sker i hjernevævet, afhænger af, hvor meget blodflowet nedsættes. </p>
<p>    Hvis blodflowet bliver kritisk lavt (<20 % af normalt flow) tilføres der så lidt ilt, at cellerne ikke kan opretholde de helt basale funktioner og cellerne dør derfor indenfor få minutter. Området med dødt væv kaldes et infarkt. </p>
<p>    Rundt om infarktet er der et område, der kaldes for penumbraet. I penumbraet er der nedsat blod flow og derfor også nedsat ilttilførsel. Cellerne kan godt overleve i denne tilstand i noget tid, men deres funktion vil være hæmmet, bl.a. fordi der ophobes mælkesyre og væske i vævet. I løbet af de følgende timer vil cellerne i den inderste del af penumbraet blive så belastede, at de efterhånden dør, hvorved infarktet bliver større[7]. </p>
 
 
<hr>
<div class="references">
<h4>Referencer</h4>
<ul>
<il>Dansk selskab for apopleksi. Referenceprogram for behandling af patienter med apopleksi. 3. udg. København: Dansk selskab for apopleksi; 2013.</il>
<il>Hickey JV, Todd AQ. Stroke. I: Hickey JV (Red). The clinical practice of neurological and neurosurgical nursing. 7. udg. Philadelphia: Wolters Kluwer Health/Lippincott Williams & Wilkins; 2014. s. 588-619.</il>
  </ul></div>

